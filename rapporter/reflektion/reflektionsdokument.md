# Reflektionsdokument
#### Niclas Olofsson, 2014-06-16


## Planering

I början av examensarbetet ägnades större delen av tiden åt att sätta sig in i uppgiften, samt åt att planera arbetet. En planeringsrapport skrevs, vilken åtminstone i början kom att verka som ett bra stöd för arbetsgången. Jag tror att det kan vara en fördel att min tidsplanering var ganska grov, eftersom att den då blev betydligt mycket mindre känslig för förändringar under projektets gång. Sådana förändringar skulle senare komma att visa sig vara oundvikliga.

Uppskattningsvis tror jag att tiden som lades på planering var såväl lagom utförlig som väl disponerad. Jag hade nytta av den planering som gjorts, men upplevde å andra sidan heller aldrig att jag borde ha planerat mer. Den iterativa process som användes under examensarbetets gång kan ha varit en positivt bidragande faktor till att jag behövde ägna mindre tid åt planering.

Omfattningen av examensarbetet var i slutändan ganska väl anpassad till den tillgängliga tiden (motsvarande 30 hp). Implementationsdelen av examensarbetet var något mindre än vad jag inledningsvis trodde att den skulle komma att bli. Detta vägdes dock upp av den mer akademiska aspekten av examensarbetet, som gick ut på att undersöka olika sätt att testa en webbapplikation. Detta kom sedermera att innefatta såväl refactoring av gamla tester som testdriven utveckling och utvärdering av de nyskrivna testerna.



## Genomförande och rapportskrivning

Tiden för examensarbetet ägnades till en början åt att sätta sig in i uppgiften och hitta en väl fungerande problemformulering. Tiden för detta hade kunnat minskas om uppgiften varit tydligare från början. Det var dock givande att få vara med och bestämma stora delar av examensarbetets syfte och problemformulering själv. Upplever även att jag fokuserat på en enskild sak under varje del av examensarbetet. Under implementationsfasen ägnades exempelvis den absolut största delen åt just utveckling och åt att skriva tester, snarare än åt dokumentation, planering eller liknande. Överlag upplevde jag även arbetsbelastningen mellan de olika delarna som ganska jämnt fördelad under examensarbetets gång.

I efterhand kan man konstatera att det kanske var onödigt att läsa teori om automatisk generering av tester, samt påbörja en exempelprogram för sådan generering. Detta då dessa delar senare inte kom att rymmas inom examensarbetets ramar. Att tidigare haft en mer väldefinierad och mindre spretig problemformulering hade varit en fördel för att undvika onödigt arbete. Samma sak gäller även för vissa delar av teori-delen av rapporten som ju skrevs under litteraturstudien.

Överlag har det mesta under arbetets gång fungerat bra. Jag upplevde dock vissa svårigheter med att få godkänt för framläggning samt boka tid för denna mot slutet av examensarbetet. Detta på grund av att examinator och handledare hade svårt att hitta tid för att gå igenom rapporter samt svara på e-post. Om möjligt bör man se till att omfattningen av deras övriga arbetsuppgifter anpassas så tillvida att de kan ägna mer tid åt examensarbeten särskilt under dessa veckor.

Även om väldigt få kurser på datorteknik-programmet har fokuserat särskilt mycket på rapportskrivning, kändes det ändå som att jag hade tillräckliga kunskaper för att kunna skriva en rapport. Rent språkligt hade det kanske varit en fördel om jag hade skrivit ytterligare någon mer rapport på engelska tidigare under utbildningen. Innan examensarbetets början hade jag enbart skrivit en enda mer formell rapport på engelska där språkbehandlingen var viktig. Upplevde det dock som att mina kunskaper i engelska trots allt räckte till. Använde mig även av universitetets språkverkstad för att få hjälp med viss korrekturläsning och grammatisk kontroll, vilket var mycket givande.

Jag är nöjd med mitt examensarbete. Det är dels tydligt att examensarbetet tillfört mycket nytta för företaget jag gjort det åt, men jag tycker även själv att jag har kommit fram till intressanta slutsater som kan vara användbara såväl för mig själv i kommande projekt som för andra människor i framtiden. Flera människor jag träffat har uttryckt att de skulle vilja veta mer om just testning av just webbaplikationer, och gärna skulle vilja ta del av rapporten.


## Nyttiga förkunskaper

Överlag tyckte jag att jag var väl förberedd för att påbörja examensarbetet när det var dags. Eftersom att mitt examensarbete har varit inriktat på just webbaplikationer och testning av sådana, känns det som att de mest relevanta kurserna har varit relaterade till dessa ämnen. I mitt fall innebar detta kanske främst kurserna i Avancerad webbprogrammering samt Programutvecklingsmetodik. Hade även viss nytta av kursen i Avancerade datamodeller och databaser. Kursen Grön IT var även en bra förkunskap, då det (bortsett från perspektivkursen för fem år sedan) är den enda kurs som innefattat uppsatsskrivning på engelska, samt föredrag.

De ämnesområden där jag varit tvungen att komplettera mina kunskaper innefattar främst djupare aspekter av mjukvarutestning och testdriven utveckling. Jag upplevde även ett behov av att komplettera mina kunskaper om datamodellering i en NoSQL-miljö. Då jag själv tidigare inte använt vare sig Ruby eller Ruby on Rails i någon större omfattning, stod även dessa tekniker för en viss del av behovet av att komplettera information. Upplevde det dock som att min bakgrund gjort det möjligt att snabbt lära mig nya språk och tekniker.

Jag känner mig idag väl förberedd för mitt framtida yrkesliv, kanske inte minst med tanke på att jag sedan ett par år tillbaka arbetat på ett startup-företag tillsammans med en gammal klasskamrat. Examensarbetet har dock gett mig ytterligare några värdefulla erfarenheter från yrkeslivet. Det viktigaste med utbildningen i stort är kanske heller inte exakt det jag har lärt mig, utan kanske snarare att jag fått en bra allmän förståelse inom data och framför allt lärt mig att lära mig saker. Denna kunskap kan mycket väl vara den viktigaste kunskap man kan besitta, och jag hoppas att den kommer väl till pass även i framtiden.
